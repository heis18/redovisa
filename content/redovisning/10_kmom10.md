---
views:
    byline:
        region: main
        template: anax/v2/block/default
        sort: 2
        data:
            class: byline
            meta:
                type: single
                route: block/byline

---
Redovisning kmom10
=========================

Då jag i valet av ”kund” föll för den första, att skapa en mer exklusiv sida, valde jag i min första analys att undersöka sidor som har inriktningen mot detta. Jag valde dock inte samma som jag funderade på att skapa min egen sida efter, men i motsvarande kategori och valet föll här på advokatbyråer. Började med att googla lite för att se vad för typ av byråer jag fick träffar på och valde sedan att analysera fyra av de som dök upp på förstasidan vid sökningen. Det var intressanta sidor att analysera upplever jag, då jag sedan tidigare inte har någon erfarenhet av besök på denna kategori av webbplatser.
Jag valde i min undersökning att rikta in mig mot att analysera sidornas uppbyggnad i det stora hela, sett till mängden luft de använde sig av och utnyttjandet av sidan i helhet. Jag valde även att titta på hur och vilka designelement de arbetar med och hur dessa används beträffande färg och form.
Jag upplever fortsatt att det är intressant att analysera olika typer av webbsidor och att man kan lära sig mycket utifrån detta. Man får många tankar kring vad man själv gillar, hur man själv skulle kunna tänka sig att arbeta och vad man själv känner att man personligen helst undviker.

<br>

För att fortsätta mina undersökningar av exklusiva sidor som erbjuder dyrare föremål valde jag till min andra analys att titta på fyra olika webbplatser som säljer smycken. Jag valde sidor som representerar lite olika prisklasser för att även se om det är någon skillnad på utförande om man säljer mer eller mindre dyra smycken.

Jag valde att titta på färger och bilder i denna undersökning, vilket kändes som en bra infallsvinkel då hanteringen av bilder på sidor är en så stor och viktig del. Att dessa sedan ska falla sig bra ihop med färgvalet på en sida upplever jag naturligt, så detta var intressant med att titta närmare på, på olika sidor. Min vision kring min egen sida är också att jag vill jobba mycket med bilder. Att ha många och stora bilder lyfter och lockar blicken till en sida upplever jag, speciellt om man hanterar dem rätt och tillsammans med rätt typer av omkringliggande färger.

Att titta på sidor som säljer just dyra smycket var väldigt spännande och gav många intressanta tankar. Ett av de första bekymren jag stötte på genom att analysera denna typ av sidor, var dock att jag blev hyfsat shoppningsugen själv, så jag antar att på mig så har designern av sidorna lyckats!

<br>

När jag läste om de olika kunderna vi kunde välja mellan, fastnade jag för den första. Att arbeta med något dyrt, elegant och då samtidigt något diskret tilltalade mig. Efter en del funderande bestämde jag mig för att min exklusiva kund skulle skulle bestå av en arkitektbyrå, en tillgänglig kund och sida, men ändå någon som är dyrt och kanske inte något vem som helt har råd att anlita.

Vid starten av min nya webbplats tog jag utgångspunkten från min gamla me-sida då jag kände att vi arbetat igenom så många delar som kan komma till användning även i denna uppgift. Jag började med att rensa, och endast behålla det som jag upplevde användbart för omarbetningen till nya sidan, tex de alternativa startsidorna jag skapade i kmom06, min blogg och ett par sidor till.

Innan jag började med min sida och mitt första tema, skissade jag en hel del på hur jag kunde tänka mig att min sida skulle se ut, i första hand layotmässigt, men samtidigt fanns funderingarna kring färger och nyanser med i tankarna hos mig. Detta gjorde att jag i princip hade två ganska klara bilder för mig hur mina två olika teman skulle ta sig, innan jag började arbeta på mitt första tema. Jag upplever att jag har lättare att få ihop mina visioner om jag har dem på papper först.

Jag bestämde mig även för under dessa funderingar, att för att få en mer lättnavigerad sida, så placerade jag de olika texterna under ”om oss”, på varsina sidor som man navigerar sig mellan genom en sidebar till vänster.

<br>

Grundtanken till mitt första tema var att det skulle se lyxigt och exklusivt ut, och jag tog utgångspunkten från flertalet av de sidor jag haft med i mina analysuppgifter. Merparten av dessa sidor var väldigt ljusa, till stor del helt vita och med inslag av grått eller beige/guldiga toner. Så för att på något vis passa in i mängden bland dessa lite dyrare och exklusiva sidor, valde jag då att göra mitt första tema väldigt ljust, inte helt vitt dock, men oerhört ljus grått med inslag av blått. Det blå valde jag för att skilja mig från mängden, då detta inte verkade vara en av de vanligare färgerna, i alla fall inte i de undersökningar jag gjort. Av mina layoutidéer valde jag den som jag själv upplevde neutralast, med innehållet på höjden med en del skrollande nedåt på sidan.

Jag valde att sätta samman sidans logotyp, med bild och text, i gimp då jag ville försäkra mig om att dessa båda element inte skulle ändras i form i förhållande till varandra beroende på formatet på bildskärm. Jag har även tänkt på att på de allra flesta sidor ligger dessa som en bild och inte som flera separata delar på en sida.

<br>

Till mitt andra tema, valde jag att ändra både i layout och i färgupplägg. Färgskalan har jag dock valt att behålla, det grå och det blå som grundtoner, så att det fortfarande finns igenkännings faktor med det första temat.

Jag valde denna gång att kontrastera helt mot den typ av sidor som var de vanligaste i mina undersökningar. Nästan ingen av de sidor jag analyserat har arbetat alls med några mörka toner, vilket gjorde att jag i detta tema ville prova om man kunde få en sida att se exklusiv ut även fast den inte var lika ljus och neutral. Som bakgrund valde jag denna gång att ha en bild, jag hade från början tänkt mig en blueprint, men då jag inte hittade någon jag gillade bland fria bilder fick jag tänka om något. Det blev istället en skissad ritning, men ljus bakgrund och blåtonade sträck. Bilden var från början mer åt det gulbeigea hållet, men jag använde mig av gimp och förändrade färgerna i den så att de bättre skulle passa till min vision.

I min layout valde jag jag att ha en kortare och mer komprimerad sida, när innehållet ligger mer på bredden än på höjden, vilket gör att man inte behöver skrolla lika mycket på startsidan.

<br>

Att i efterhand gå in och fundera på varför jag gjort det upplägg jag gjort, var förvånansvärt intressant. Jag trodde att jag hade haft bra idé med mig när jag planerade mitt upplägg av koden, och när jag tittade på den nu i efterhand kändes det faktiskt som att mina tankar hade infriats. Att sedan även gå in nu i efterhand och fundera på vad de olika modulerna vi importerat under kursens gång faktiskt gör, kändes med som en viktig del. På något vis blev upptäckten att man hittills nästan bara importerat flera av dem för att vi skulle, sedan inte tänkt så mycket mer på det. Nu blev man åter igen tvungen att fundera på vad de gjorde, och man fick en väldigt bra repetition. Det kändes som en intressant extrauppgift, och en viktig sådan för att faktiskt tvinga fram tankeställaren om varför man gjort som man gjort. Även för att på något vis en sista gång gå över sin kod, och fundera över om det såg rätt ut, var lätt navigerat och om upplägget var logiskt.

<br>

Jag upplever över lag projektet som väldigt roligt och spännande att genomföra. Det kändes lagom utmanande, man fick helt klart använda sig av alla de kunskaper man lärt sig under kursens gång, vilket jag upplever positivt. På något vis känns det då som att man inte lärt sig något ”i onödan”. Att det heller inte dök upp något direkt nytt som man var tvungen att lära sig, utan allt på sätt och vis var på plats när man skulle börja, gynnade med planeringen bra. På så vis upplever jag även tidsramen för projektet som bra avvägd. Det har utan problem gått att hinna med alla sex delmoment, men man har ändå inte haft tid att ligga på latsidan om man ville hinna genomföra allt. Det som kändes först lite ovant att det var så många skrivdelar med i projektet, men dessa har varit spännande att genomföra. Jag har utan tvekan upptäckt att ju mer man tittar på andras sidor, desto mer lär man sig och även inser vilken ens personliga smak är, vilken typ av layout och färger man fastnar för.

De delar jag upplevt svårast, eller i alla fall mest utmanande, med projektet är svårigheter jag tror man aldrig kommer vänja sig vid. Detta handlar delvis om responsiviteten, känns att detta tar tid att lära sig på riktigt, men även anpassningen till olika bildskärmars upplösning. Att det responsiva är en utmaning har jag känt under hela kursen, men samtidigt har det ändå känts att detta bara är något man får lära sig, och framförallt att man måste vänja sig vid att den layoutvision man har för en stor skärm, måste man acceptera att den måste bli ändrad och förenklad till en mindre skärm. Det jag däremot inte tänkt på innan jag startade med projektet (eller egentligen började upptäcka under kmom06) är vilka olika återgivningar man får av sin sida beroende på upplösningen och färgåtergivningen på skärmen. Jag införskaffade en ny dator en bit in i kursen, på uppmaning av min man, då han ansåg att arbetet skulle bli mycket lättare om jag arbetade i Linux istället för Windows. Detta byte ledde till att jag plötsligt kunde kolla min sida på flera olika datorer, och då upptäcka att den nya datorn hade en helt annan återgivning än den gamla, både med högre upplöst skärm och betydligt mer nedtonade färger. Detta har varit en intressant del att prova sig fram med bland annat färgerna och få en anpassning som fungerar bra på båda skärmarna. Även bilderna har jag efter hand anpassat något i storlek, för att se bra ut på skärmar med olika upplösning. Till exempel min flashbild upptog en del på den dator jag arbetade på, och när jag tittade på den andra datorn såg den helt annan ut, och betydligt större på ett sätt som tyvärr inte var helt gynnsamt. Så väldigt intressant att det inte bara är den faktiska storleken på skärmen man måste tänka på, utan även upplösningen på två skärmar man bedömer lika, bara sett efter tummen.

I övrigt har jag verkligen gillat uppgiften och att få experimentera med olika former och färger. Det var även spännande att vi hade så fria val utefter vilken typ av kund vi ville arbeta med. Att sedan få göra två olika sidor, med helt olika uttryck till samma kund var även en rolig och utmanande del.

<br>

Bra material, vissa veckor kändes det dock som ganska mycket, men på det stora hela var det bra innehåll. Jag uppskattar mycket att det var många videor i kursen, personligen upplever jag att dessa gör det än lättare att ta till sig informationen genom att man använder flera sinnen, dels med hjälp av videorna och dels genom att läsa själv har man större möjligheter att lära sig, så dessa hoppas jag verkligen att ni fortsätter med. Lika så känns det positivt med föreläsningarna, tydliga och bra och att man kan se dem i efterhand om och om igen är toppen när man inte alltid är tillgänglig vid streemen.

Jag upplever även tempot i denna kurs, liksom i förra, vara ganska högt. Det går bra att hänga med på distans, men man inser snabbt att om man inte håller den rekommenderade studietakten, får man väldigt mycket att göra en annan vecka, än så länge har detta ändå fungerat bra för min del. Jag uppskattar denna typ av upplägg på kurs, med tydliga instruktioner, tydliga mål vecka för vecka och att det finns en rekommendation på hur mycket man bör hinna med varje vecka. Detta gör det enklare att planera studierna när man även arbetar vid sidan om skolan.

Jag skulle utan tvekan rekommendera kursen, jag tycker återigen att jag utvecklats och lärt mig väldigt mycket. Jag skulle nog ge kursen en 8 eller 9. Tempot är intensivt och informationen kring den avslutande redovisningen upplever jag lite bristfällig även denna gång, men i övrigt är jag inget annat än positiv.
